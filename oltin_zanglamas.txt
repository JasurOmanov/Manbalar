SHUHRAT. OLTIN ZANGLAMAS (ROMAN)

BIRINCHI QISM

Mehribon onam,
sevikli muallimim,
qadrdon do‘stim,
aziz farzandlarimga
bag‘ishlayman.
MUALLIF.

1. ATLAS KO‘YLAKLI QIZ

Qodir umri bino bo‘lib bunaqa kelishgan qizni ko‘rmagan edi!
U bog‘da, maysa ustida, ko‘ylagini chiqarib, botinkasini yechib, maykada dars tayyorlab o‘tirardi. Havo dim. Qilt etgan shamol yo‘q. Daraxtlarning barglari qo‘rg‘oshindan quyilgandek vazmin sollanib turadi. Faqat anhor chetidagi o‘siq giyohlarni suv epkini o‘z holiga qo‘ymay tortqilaydi, «yur biz bilan!» degandek bukib ketadi.
Qodir na havoning dimini, na vaqtning o‘tganini bilardi. U bilan o‘chakishgandek bir juft musicha parr etib qayoqdandir oldinma-keyin uchib keldi-da, uning yoniga tushdi. Oldin uchib kelgani keiingisiga tutqich bermas, u «ku-ku»lab qarshisiga borsa qochadi. Yo‘rg‘alab yoniga o‘tsa, uchib sal nariga tushadi. Yana keyingisi xushomad qiladi... Birdan cho‘qilashib ketishdi. Ikki yuvvosh parrandaning bu nojo‘ya ishi Qodirning gashiga tegib, endi haydamoqchi bo‘lib turgan edi, bittasi daraxtga uchib o‘tdi, keyingisi ketidan qarab qoldi. Qodir «qani, endi nima qilar ekan!» deb turgan edi, qarshisida bir qiz ko‘rindi. U keng atlas ko‘ylagiga shamol to‘ldirib, qarshisidagi soyasini quvgandek yelib kelardi. Qiz Qodirga yaqinlashgach, qadamini sekinlatdi. Qodir unga tuzukkina qaraguncha bo‘lmay, qiz so‘radi.
— Shu yerdan ikkita qiz o‘tmadimi? Bittasi chamandagul do‘ppili.
— Payqamadim, — dedi Qodir. U ilon avragan qurbaqadek baqrayib qolgan edi.
— Oldidan o‘tgan qizni payqamaydigan qanaqa yigit ekansiz!
Qiz shu so‘zni kulib aytdi-yu, yo‘lida davom etdi. Kulganda ikki qator sadaf tishlari bir husniga o‘n husn qo‘shib yubordi. Qiz nariroq borib «gapimni uqdingizmi, yaxshi yigit» degandek yana bir orqasiga qarab qo‘ydi. Mana shu qarash umrida biron qizdan, ayniqsa, «bugun tushdan keyin dum beraman» deb turgan qovundek yetilgan qizdan ikki og‘iz shirin so‘z eshitmagan Qodirni adoyi tamom qildi. Qo‘lida daftari bilan ketidan baqrayib qolganini anchadan keyin payqadi. Payqadi-yu, fikrida shu kungacha bo‘lmagan ajib g‘alayon boshlanganini, bu g‘alayon unga ham shirin, ham vahimali allanarsalar va’da qilayotganini his etdi. Uning fikri-o‘yi shamol shopirgan o‘sha atlas ko‘ylak qatiga o‘ralib ketgan edi. «Oyisi bahorda, qizil gul saylida tuqqanmi, buncha kulishi chiroyli bo‘lmasa», deb qo‘ydi o‘zicha.
Qiz o‘sha bedana yo‘rg‘alashida so‘qmoq yo‘ldan borib daraxtlar orasida ko‘zdan g‘oyib bo‘ldi. Bir ozdan keyin o‘sha tomondan qizlarning kulgisi eshitildi! Bu kulgi ichidan Qodir qizning ovozini tanidi va yuragi gursillab urib, larzaga keldi...
Qodir o‘zini zo‘rlab dars tayyorlamoqchi bo‘lgan edi, ko‘zi kitobda yaxmalak otib, hech narsa boshiga kirmadi. Lekin, nima uchundir, birdan xayoliga o‘sha atlas ko‘ylak, chilvir soch, kulishi yoqimli qiz emas, boyagi musichalar keldi. Atrofiga qarab ularni ko‘rmadi. Shunda yana xayoliga keldi: qiziq, ular o‘sha qiz kelguncha uchib ketishdimi, yoki keyinmi? Nega men payqamay qoldim? Ular yarashganmikin, yoki hali ham quvlashib yurishibdimi? Yarashgandirlar! Yarashishlari kerak. Gunohi bo‘lsa ham kechirishi kerak, yalinib-yalpog‘lanib o‘lyapti, bechora! Bag‘ri toshlik yaxshi emas. Ahillik, mehru muhabbatga nima yetsin!
Qodirning xayoli musichalarda bo‘lsa ham, ko‘zi qiz ketgan tomonga yo‘l chizib qoldi.
Uni yana bir ko‘rgisi, jonon piyola jaranggiday tovushini eshitgisi keldi. Yuragi qiz ketgan tomonga undasa ham, oyog‘i tortmadi. Lekin kechasi shunday ahvolga tushdiki, orada tubsiz jar bo‘lsa hatlab o‘tishga, cho‘qqida bo‘lsa tirmashib chiqishga tayyor edi. U qizni ko‘rish orzudan ko‘ra ehtiyojga aylangan edi.
Ertalab turib, «yo‘q, boqqa chiqmayman, shu yerda darsimni tayyorlayman», deb ahd qildi u. Yo‘g‘on qayrag‘ochga suyab qo‘yilgan tumbochkaga muk tushdi. Bir oz tayyorlagan bo‘ldi. Sal o‘tmay soyasi qalin, yapasqi qayrag‘och tagida kulgi ko‘tarildi. Kimdir xushtak chaldi. Atrofga qarab qulay joy topolmadi: institut hovlisi karavotlarga to‘la. Ularning usti qurama. Birining ustiga beqasam to‘n ko‘ndalang tashlangan bo‘lsa, birida shinel, birining yostig‘i ostida kattakon tugun, birida kimdir haligacha uxlab yotibdi...
Hammasi ko‘ziga erish ko‘rinib, har kuni shu yerda beparvo dars tayyorlaganiga, tinimsiz, shovqin-suronni payqamaganiga ajablandi. Faqat kechagina boqqa chiqqan edi.
Bog‘ esiga tushdi-yu, qalbi o‘sha tomonga undadi. Nazarida, kechagi atlas ko‘ylakli, kulishi yoqimli qiz kutib turgandek, yoki u borib o‘tirishi bilan yana oldidan o‘tadigandek bo‘lib ko‘rindi. Lekin qiz u yerda yo‘q edi, Qodir tushgacha dars tayyorlasa ham o‘tmadi. Oldinroq o‘tib ketdimi, deb kecha kulgi kelgan tomonga quloq soldi: jimjit. Faqat to‘g‘ondan oshib tushgan suvning sharqirashigina eshitilardi. Kimdir uning qulog‘iga «endi kulishmasdan to‘g‘ri gaplashib o‘tiribdi» degandek bo‘ldi. Qodir bu mehribon g‘oyib hamrohining so‘ziga jon deb ishondi. O‘rnidan turib kecha qiz ketgan tomonga yo‘l oldi. Yuragi gup-gup urar, ko‘z oldi ba’zan jimirlashib ketar edi. Har daraxt, har chechak, har giyoh jonli, ko‘zi to‘rt bo‘lib uni kuzatib turgandek. Olam naqadar chiroyli! Har narsaning o‘z hayoti, o‘z husni, o‘z kamoloti bor. O‘z ko‘rki, o‘z fazilati bilan bir-birini to‘ldiradi, bir-birining husnini ochadi, bir-biridan ajralmas bir butunlik tashkil etadi.
Qodir ilgari hech qachon payqamagan ajoyibotlar orasidan o‘tib borayotgandek zavqlanib, har yaproqqa, har giyohga, hatto marjondek tizilishib so‘qmoqni kesib o‘tayotgan chumolilarga gap qotgisi kelar, ular dunyosini qalbiga yaqin sezar edi. Lekin bu bilan bir vaqtda uning yuragida noma’lum bir tashvish, his-hayajon yotardi. Nimadandir cho‘chir, nimadandir hadiksirayotgandek bo‘lib, alanglab qo‘yardi. «To‘xta, — dedi ichki bir nido, — xo‘sh, u qizni topding. Keyin nima? Unga aytadigan biron gaping bormi? Yo‘q!! Shunday bo‘lgach, qidirib nima qilasan. Bor, joyingga o‘tir, darsingni qil, u qiz bahor shamoliday o‘tdi-ketdi!»
Qodir chindan ham bundoq o‘ylab qarasa, u qizda hech qanday ishi ham yo‘q, aytadigan so‘zi ham! Shunday bo‘lsa-da, kecha kulgi eshitilgan tomonni aylanib keldi. Uchratib qolsa, nima deyishini bilmasa ham, uni qidirdi. Hech qaerda yo‘q: na yerda, na ko‘kda.
Qaytib kecha o‘tirgan joyiga kelsa, musichalar donlashib yuribdi. Juda ahil, bir-biriga mehribon, saxiy. Yo kechagilar emasmi? Yo‘q, o‘shalar. O‘shalarning o‘zi! Ahillik, mehribonlik qanday yaxshi!!
Atlas ko‘ylakli, kulgisi yoqimli o‘sha ochiq qiz Qodir uchun oltin uzukning suvga tushib ketgan zumrad ko‘zi bo‘ldi.
Ertasiga, indiniga, bir haftagacha uni shu bog‘dan izladi — topmadi, ko‘cha-ko‘yni kuzatib bordi — uchratmadi. Unga qizning o‘zidan ham xayoli shirin bo‘lib qolgan edi.
Oxiri, «tushimda ko‘rdimmikan», dedi o‘ziga-o‘zi.
Atlas ko‘ylakning olovidan bag‘riga tushgan uchqunni kul bosgandek bo‘ldi.

* * *

Qodir institutga qabul qilinib, uch-to‘rt kun ona shahrining havosi bilan nafas olgani qaytganida imtihonlardan yaxshi o‘tganidan xursand bo‘lsa ham, yuragining allaqaeri nimadandir achishib turardi. O‘sib-ulg‘aygan har bitta toshigacha unga tanish bo‘lgan ona shahrini tark etganida yuragi qancha entikkan bo‘lsa, institutga kirib, o‘z shahriga qaytayotganida ham ko‘ngli shunchalik g‘alati bo‘lib ketdi. Begona shaharda nimasidir esidan chiqib qolgandek, nimasidir ko‘ngliga g‘ashlik solayotgandek tuyuldi. Hech kim uni kuzatgani chiqmagan bo‘lsa ham, ko‘zlari javdirab kimnidir qidirdi, kimgadir aytadigan gapi bordek o‘zicha pichirlab qo‘ydi. Poezd jilganda-ku, kupeda turolmay, o‘zini derazaga urdi, kimnidir ko‘rmoqchi edi... Bu holatning boisi o‘sha atlas ko‘ylakli, kulgisi yoqimli qiz, oltin uzukning suvga tushib ketgan zumrad ko‘zi ekanini Qodir yaxshi bilardi.
Qodirdagi bu o‘zgarishni hammadan oldin uning onasi Adolat xola onalik qalbi bilan sezdi shekilli, katta o‘g‘li Sodiqqa:
— Yo‘q, bolam, ukangga bir narsa bo‘lgan. Bunaqa emas edi, — dedi.— O‘qishga kirgani rostmi? Yo nomusdan yolgon gapirib, ich-etini yeb yuribdimi?
— Qog‘ozini ko‘rsatdi, o‘z ko‘zim bilan ko‘rdim,— dedi Sodiq ishonch bilan.
— Bo‘lmasa ukang kasal, bizdan yashiryapti.
— Charchagan bo‘lsa kerak, mening ko‘zimga ham shunaqa ko‘rinadi. Yana surishtirarman.
— Shunday qil, jon bolam, yosh, bilmaydi.
— Xo‘p, xo‘p!
Farzand dog‘ini ko‘raverib, yuragi bezillab qolgan Adolat xola, Qodirning dardini bilolmay armonda edi. Bir chekkasi, yolgiz o‘zini o‘qishga yuborishga ham ra’yi yo‘q. Shuning uchun, Sodiq ukasi o‘qishga kirgan shaharga ko‘chish, u yerdagi katta doktorlarga Jannatni ko‘rsatish, o‘zi ham aspiranturaga kirish niyatida ekanini aytganda, avvalgidek, «meni ota-onam yoniga qo‘ygin, keyin o‘z bilganingni qil» demadi, tezgina ko‘na qoldi. Ikki yil Armiyada «musofir» bo‘lgan Qodirni yana begona shaharda yolg‘iz o‘zini musofir qilgisi kelmadimi, yoki yana sog‘inib ko‘z yoshi to‘kishga bardoshi yetmasligini bildimi, Sodiqni quvvatladi:
— Mayli, jon bolam, hammamizning bir joyda bo‘lganimiz ma’qul. Qodir ham issiq-sovuqsiz qolmaydi, yonimda bo‘ladi.
Sodiq bu qarorni Qodirga bildirganda, uning ortiqcha quvonmaganidan hayratda qoldi.
Bu loqaydlik Sodiqqa og‘ir botdi. Ukasiga bir narsa bo‘lganiga shubha qilmay qo‘ydi. «Oyim bekorga tashvishlanmagan ekan», dedi-yu, sababini bilishga jiddiy kirishdi. Uni boshlab soyga ketdi. Yo‘l-yo‘lakay ukasining qo‘yniga qo‘l soldi. Bir-ikki sho‘ng‘ib chiqib, oftobda o‘tirishar ekan, payti-payti bilan uning xarakatini kuzatib, gap tashladi:
— Markazda anchadan beri bo‘lganim yo‘q, juda obod bo‘lib ketgandir.
— Ha.
— Bog‘larida haliyam dam olish kunlari odam ko‘p bo‘ladimi?
«Bog‘» so‘zi Qodirni uyqudan uyg‘otgandek bo‘ldi, g‘alati bo‘lib ketdi.
Sodiqning bugungi sayldan fahmlagani shu bo‘ldiki, Qodir avvalgidan kam gap, kishilar bilan uchrashishga mayli yo‘q, yolg‘izlikni xush ko‘radi. Tani-joni sog‘u, faqat qattiq charchagan. Vaqti bilan yozilib ketadi. Ikki yil Armiya xizmatini o‘tab, bugungi kunda institutga imtihon berib kirishning o‘zi bo‘ladimi!
Lekin Qodir imtihon azoblarini allaqachon unutgan, ochig‘ini aytganda, unchalik his qilmagan, faqat yoshlikning boshqa bir imtihoni oldida ming bir xayol bilan turardi.
Bu imtihon avvalgisidan oson emas edi.



BIRINCHI QISM

I

«Balki, muhabbat deganlari shudir? Bo‘lmasa nega yuragim arziqadi. Uni ko‘z oldimga keltirsam, qalbim gurs-gurs uradi, shirin orzu vujudimni erkalab o‘tadi. Chindan ham muhabbat shumi? Deydilarki, odatda, sevishganlar o‘z ko‘ngillarini til bilan izhor etmaydnlar, imo-ishora va ba’zan qochiriq gaplar juda yaxshi vosita emish. Xo‘sh, Muharramda shunday alomatlar bormidi? Uning ko‘nglida sevgi bor ekan, nega so‘nggi kungacha yuzida biror marta barq urmadi, ikkovimiz ham bir institutda o‘qidik. U ham a’lochi edi. Ba’zan «A’lochilar taxtasi»da suratlarimiz yonma-yon ham qo‘yilib qolardi, lekin shunda ham nega biror ishora qilmadi? Jilla bo‘lmaganda «O‘zimiz bir-birimizdan uzoq yursak ham, suratimizni yenma-yon qo‘yishibdimi, a?» demadi. Institutni bitirganimda birinchi bo‘lib tabriklagan, qo‘limni qattiq siqqan edi. Yoki shu ishora edimi?
Nahotki, men payqamagan bo‘lsam? Ha, Lev Tolstoy «Anna Karenina»da Darya Aleksandrovnaning tili bilan bekorga shunday demagan: «Siz erkaklar, qizlarni ko‘rasiz, suhbatlashasiz. Ko‘nglingizda birontasiga bo‘lgan sevgingiz pishib otgandan keyingina qo‘lini so‘raysiz. Bechora qizlar-chi! Doimo kutishda. Qizlik hayosi bosib, ko‘nglidagi bor sevgisipi ham ochiq aytolmaydi, Sizning taklifingizga «yo‘q» yoki «ha» deb javob berishga haqli, xolos!»
Ehtimol, Muharram ham shunday holatda bo‘lgandir? Mening harbiyga jo‘nash kunimni eng yaxshi fursat bilib, mendan bir narsa eshitish niyatida kuzatib chiqmadimikan? Shu bilan o‘z ko‘nglini izhor qilmadimikan? Men uning bu ishini samimiy do‘stlik deb, xato qilmadimmi? Uning bu ishini oddiy do‘stlik deb bilgan ekanman, nega poezd jilgach, ko‘nglim allanechuk bo‘lib ketdi? Yo‘l-yo‘lakay xayolimdan u uzilmadi. Har raz’ezd, stantsiyadagi qiz ko‘zimga u bo‘lib ko‘rindi. Nega nazarimda, u hamon Toshkent stantsiyasida qo‘l silkib xayrlashayotgandek bo‘lib turadi? Nega Krasnovodskka kelib, paroxod kutar ekanman, poezd qichqirganini eshitib, yuragim bir arziqib ketdi, shu poezdda Muharram jo‘nagandek bo‘ldi-yu, parovoz o‘txonasidan chiqqan qora tutundek bir narsa ko‘nglimga soya solib o‘tdi? Nega u ko‘z oldimdan ketmay qoldi?
Shu muhabbat bo‘lsa kerak!»
Elmurod shunday o‘ylar selida g‘arq bo‘lib, uyqusi qochdi. O‘zicha biror aniq fikga kelolmas edi. Bu o‘ylar shu darajada chuvalib ketdiki, bora-bora u hech birini ravshan tasavvur qilolmay qoldi. Boyatdan beri g‘ashiga tegayotgan allakimning xurrak otishi ham endi unga eshitilmasdi. Uyqu elitdi. O‘ylarining oxiri, tog‘lar etagi qirga tutashgandek, tushga ulanib ketdi...
— Pod’yom!
Haligina shirin uyquning belanchagida allalanayotgan jangchilar duv ko‘tarildi, go‘yo sokin o‘rmonda nogahon o‘q uzildi. Har kim tezroq kiyinib o‘zini tashqariga urar, kazarmaning narigi burchidan kimdir: «Ikkinchi vzvod, bo‘sh kelmaysan!» deb qichqirar, o‘zi ham shosha-pisha kiyinayotgan bo‘lsa kerak, tovushida bir narsaga urinayotganlik zarbi bor.
Elmurod shoshganidan bir oyog‘iga shim pochasini kiymay obmotka o‘rab qo‘ydi. Uni chuvatib qaytib kiygunicha, deyarli hamma tashqariga chiqib «safga tizilish» komandasini kutmoqda edi. Axir obmotka, ham ikki quloch bor-da! Yechib, o‘rash to‘rt metr. Otdelenie komandiri uning qoshiga keldi:
— Kechikdingiz-ku! 
Elmurod voqeani bayon qildi. Komandir o‘zini tuta olmay birdan kulib yubordi.
Ular tashqariga chiqqanda rota endi ertalabki zaryadkaga saflanmoqda, yomg‘ir rosa quymoqda edi. Bundan sal avvalroq shamol ham o‘z hissasiri qo‘shgan bo‘lsa kerak, eshikdan bir yarim-ikki metr ichkarigacha dahliz sirpanchiq va ho‘l edi. Bir-biridan quloch yozsa, barmoq uchi yetgudek yiroqlikda turgan jangchilarning qora botinka, qir o‘ti rangidagi shimlari va yalang boshlari aldamchi saharning surma rang tusiga singib ketgan edi.
Elmurod mashq har kungiday o‘n besh minut bo‘lmasa kerak, deb o‘yladi. Axir yomg‘ir quyib turibdi-ku. O‘n besh minut emas, besh minutdayoq hamma yog‘ingni shalabbo qilib yuborishi hech gap emas. Uning ustiga, jangchilar shamollab  qolishi mumkin...
Elmurodning yonida turgan jangchi birdan yo‘talib qoldi. Elmurod o‘zicha «ana, boshlandi» deb qo‘ydi. Ammo boshqa hech kim yo‘talmadi. Marsh har kungiday rasamadli bo‘ldi. Biror kishi «nega qisqartirilmadi» ham demadi. Go‘yo shunday bo‘lishi ham qarz, ham farzday. Faqat ba’zilar kazarmaga — ikkinchi qavatga ko‘tarilishda yomg‘irda qolgan tovuqday silkinib, oyog‘ini ikki-uch marta ketma-ket qattiqroq depsidi. Buni ham kechagina Elmurod qatori kelgan yangilar qildi. Eskilar ularni ko‘rib, miyig‘ida kulib o‘tdi: «Hali shungami? Shunday vaqtlar bo‘ladiki, o‘rdak bo‘lib suzasan».
Elmurod kazarmaga ko‘tarilayotib, devordagi shiorga yapa ko‘zi tushdi. Uning birinchisi Elmurodga ko‘pdan beri oshna — Armiyada xizmat qilish har bir sovet grajdanining muqaddas burchi haqida edi. Ammo ikkinchisi: «Qizil Armiya shiddatli maktabdir» degan shiorni kelganiga besh kun bo‘lsa ham ma’nosini chaqolmas edi.
Biroq, bugun yomg‘irda odatdagicha mashq bo‘lgach, bu shiorping ostiga Aflotunning kallasi yashirib qo‘yilganiga tushundi. «Shiddatli» degan so‘zga urg‘u berib, yaia bir marta alohida diqqat bilan o‘qib o‘tdi.
Elmurod institutni imtiyozli diplom bilan tamomladi. Kunlardan birida Moskvada Butunittifoq fizkulturachilar paradida bo‘lib qaytgan institutdoshi Muharramni ko‘rib qoldi. Undan Moskva xotiralarini so‘zlab berishni iltimos qildi. Gorkiy nomli istirohat bog‘ida kunduzi uchrashdilar, suhbatlashdilar. Qandaydir sabab bilan yana bir uchrashdilar. Elmurod kechqurungi seans kinoga taklif etgan edi, «Fotima opam ko‘rib qolib, tag‘in, kaltagina sochimdan ham ajralmay», deb belidan pastga tushadigan sochining uchini yerga qarab turib qo‘li bilan taroqladi. Elmuroddan «Xato qilasiz» javobini olgach, yalt etib unga qaradi, sababini so‘ramoqchi edi; Elmurod: «Bir kuni batafsil gapirib beraman» deb so‘zini qisqa qildi.
Fotima Elmurodga sinfdosh bir ayolniig jiyani bo‘lib, ammasining oldiga bot-bot kelib turardi. Studentlar buni Elmurodga yo‘ygan edilar. Muharram mana shu qizga ishora qilgan edi...
Ular boshqa bir kuni kechqurun uchrashishga va’dalashdilar. Elmurod uyga kelib, stoli ustida harbiy komissarlikping povestkasini ko‘rdi. Demak, «Mumkin bo‘lsa Kavkazga yuborsangiz» degan iltimosi o‘rin topgan. Ertalab borib jo‘nash uchun kerakli hujjatlarpi oldi. Shu kuni oqshom Muharram bilan uchrashdi, kinoga tushdi. Uyiga, Shayhantahurgacha kuzatib borib, vodoprovod budkasi yonida uzoq suhbatlashdilar... Elmurod Muharram bilan xayrlashib Xadraga kelganda, tramvaylar parkka kirib ketmoqda edi. Ertasiga Krasnovodsk orqali Tbilisiga — harbiy xizmatga jo‘nadi.
