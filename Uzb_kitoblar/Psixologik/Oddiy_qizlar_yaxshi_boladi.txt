Bo'z yigitlar baxshi bo'ladi,
Oshiqlarning naqshi bo'ladi.
Hayotimda bildimki shuni,
Oddiy qizlar yaxshi bo'ladi.

Hayolari yo'lni to'sarkan,
Obro'lari obdon o'sarkan,
Gap otsangiz yuzi qizargan,
Oddiy qizlar yaxshi bo'ladi.

Xuzuriga ne bor, olib kel
Salpo aylab barin solib kel.
Ko'zlari mung, yuzlari sepkil,
Oddiy qizlar yaxshi bo'ladi.

Oriyatning bog'ida yurgan,
Sovchilarga kulib choy keltirgan,
Onasining gapiga kirgan,
Oddiy qizlar yaxshi bo'ladi.

Soy bo'yida hayol sursa ham,
Yig'lasa ham kulib tursa ham,
Uzun ko'ylak kiyib yursa ham,
Oddiy qizlar yaxshi bo'ladi.

Ichlarida saqlangan rashqin,
Ko'z yoshlari daryodan toshqin.
Ro'moliga yashirgan ishqin,
Oddiy qizlar yaxshi bo'ladi.

Biling, do'stlar azaldan-azal,
Arzir alar sha'niga g'azal.
Izlasangiz vafodor go'zal,
Oddiy qizlar yaxshi bo'ladi.

O'tmishlardan izlasak imo,Momolardan kelmish bir sabo:
Tannozxonlar keltirar balo,
Oddiy qizlar yaxshi bo'ladi.

X. Hamidov