Azamat Qorjovov. U yozuvchi bo‘lmoqchi (hajviya)

Kimningdir yozganiga ofarin, kimningdir
yozmagani uchun rahmat.
Asqad MUXTOR.

Hech kutilmaganda, go‘yo bulutsiz osmonda
chaqmoq chaqqandek, tahririyatga
yigirmatacha hikoya qo‘lyozmasini ko‘tarib
keldi.
– Kimniki? – dedim hayron bo‘lib.
– Meniki, – pinagini buzmadi u. – Hammasi
senga. Boshqa hikoyalarimni "Pinak",
"Sog‘indik", "Haftama-hafta" gazetalariga,
"Qasamxo‘r" jurnaliga jo‘natdim.
Og‘zim ochilib qoldi.
– Nima balo, hikoya ishlab chiqaradigan
fabrika qurdingmi?
– Yo‘q, hozircha oddiygina tsex, – dedi u. –
Xudoga shukr, gazeta-jurnallar ko‘payib,
hikoyaning narxi oshib ketdi. Bir sahifa hikoya
narxi eng kam ish haqining yarmiga teng.
Xasis tahririyatlar uchdan birini beradi. Ammo
menga cho‘t emas, kursdoshjon. Bir sutkada
gazeta hajmicha kamida uch sahifa hikoya
yozaman. Bu degani – kimningdir bir oylik ish
haqini bir kunda uyda o‘tirib ishlayman. Qo‘lim
sog‘ bo‘lsa bas!
– Qo‘ling?.. Haligi... sen o‘qib yurganimizda moy
sotarding, shekilli. Qanaqa qilib adabiyotga
kirib qolding?
Kursdoshimning kulgisi qistadi.
– Nega unaqasanlar-a? – deya kiftimga qoqdi.
– Senlarning fikringlarcha, moyfurush
moyfurushligicha qolishi kerak. Kim
universitetda tirishqoq bo‘lsa, a’lo baholarga
o‘qisa, ijodkorlar to‘garagiga qatnashsa,
o‘shandan yozuvchi chiqadi.
– Lekin sen aqalli bitta kitob ham...
– Kitob o‘qimagansan, demoqchimisan?
Qo‘ysang-chi, shunaqa "detskiy" gaplarni!
Avvallari kitobdan foyda yo‘q edi. (Tag‘in shu
gapimdan ham ilintiraman, deb o‘ylama!) Endi
esa u xom ashyo bazasi. Axir, kitob o‘qimasdan
shuncha narsani qaerdan olib yozaman?!
Ko‘chiramanmi?! Be-e...
Bildiradigan e’tirozlarimning yo‘lini bir-bir
to‘sib, axiyri kiftimdan qo‘lini oldi. Nazarimda,
biroz jiddiy tortgandek edi.
– Sahifasiga qanchadan to‘layapsanlar? –
so‘radi u.
– Chop etsak, beramiz-da, el qatori, – dedim
mujmallanib.
– Mayli, hikoyalarim ko‘p, g‘am yemayman.
Lekin kursdoshlik hurmati, iltimos,
boshqalarga qaraganda ming so‘m ziyod yoz.
Gonorar olgan kunim oshga boramiz.
Ichasanmi?
– He, yo‘q...
– Tavba, mushtdan ham, go‘shtdan ham quruq
qolasan-a! Yozuvchi degani yeb-ichishni, sayru
sayohatni, pul topishni ham bilishi kerak.
Bo‘lmasa, o‘zining etagiga chuvalashib
yuraveradi. Yeb turmasang qanday yozasan?!
– Yozuvchi bo‘lsak, balki sen aytganday
yasharmiz.
– Yozuvchilar uyushmasiga a’zo emasmisan?
Esim qursin, a’zo bo‘lish uchun kamida ikkita
kitob chiqarish kerak-ku, senda hali bironta
ham yo‘q.
Shu payt qo‘lyozmalarning birini beixtiyor o‘qiy
boshladim. Sarlavhasi shunday edi:
"Qabristondan topilgan baxt yoxud narigi
dunyodan qaytgan qizning nikohi".
"Hikoya" quyidagicha boshlangandi: "Tun juda
ham zim-ziyo bo‘lsa-da, qabristonning narigi
chekkasi zamona zayliga binoan do‘ppayib-
do‘ppayib ko‘zga tashlanardi. Og‘ir, dahshatli
sukunat cho‘kardi. Odamning yurak urishi
o‘ziga eshitilardi. Tuman quyuqlashardi. Yarim
kechasi, buning ustiga qabriston bo‘lishiga
qaramay, bo‘ron guvillardi. Qo‘rqinch yanada
oshardi..."
La’nati "-ardi" qo‘shimchalari bir zumda
ko‘nglimni aynitdi. Zim-ziyo tunda
qabristonning narigi cheti ko‘rinib turishi-yu,
tuman quyuqlashayotganda bo‘ron guvillashi
umuman aqlga sig‘masdi. Toshib kelgan
g‘azabimni bo‘g‘zimda zo‘rg‘a jilovladim.
Rangim o‘zgarganini sezdi chog‘i, kursdoshim
norozilik bildirdi:
– E, yaxshilab o‘qidingmi yo tushunmasdan
aftingni bujmaytirayapsanmi?
– Nega?.. Yomon emas... faqat... chop etish
masalasini muharrir hal qiladi, men oddiy
adabiy xodimman.
– Diqqat bilan o‘qi-da, jo‘ra. Mana... manavi
hikoyam durustroq. "Fantastika" deyolmaysan,
axir bo‘lgan voqea bu.
Sarlavhaga qaradimu dimog‘imga
qo‘lyozmadanmi, muallifdanmi, badbo‘y hid
urildi, allaqaerda qurtlar g‘imirladi. "Xotin
kimniki yoxud yarim kechasi ayol talashgan
erkaklar".
Vo darig‘, dahshatga tushib o‘qishga tutindim:
"Qosim aka ishdan yarim tunda kelardi.
Qarasa, chirog‘i yoniq turardi. Nima gap ekan,
deb chopib kirsa, uyining to‘rida mahalla
oqsoqoli o‘tirardi. Dasturxon yozilgan, xotini
esa choy-poy tashib xizmat qilib yurardi.
– Qosim, – dedi mahalla oqsoqoli, – xotining
menga yoqib qoldi, endi u meniki. Agar
sevsang, yur, hovliga chiqib, mushtlashamiz.
Kim g‘olib chiqsa, xotin shuniki.
Azbaroyi jahli chiqqan Qosimning mushtlari
hind kinolaridagidek tugilardi.
– Mayli, yur! So‘nggi tomchi qonim qolguncha
xotinim uchun kurashaman! – dedi Qosim.
Ikkovi dahshat bilan mushtlashardi. Yerning
nafaqat changi, balki go‘ngi ham chiqib
ketardi. Garchi dumlari va shoxlari bo‘lmasa-
da, ikkovi bamisoli ho‘kizga o‘xshardi.
Jang soatlab davom etardi. Axiyri, Qosim
havoga sakrab, mahalla oqsoqolining
o‘pkasiga ikki oyoqlab tepardi. Mahalla
oqsoqoli yiqilardi. Qosim esa oyoq uchida
uning duch kelgan joyiga sharqona zarbalarini
yo‘llardi. Nihoyat, Qosim havoga uch marta
sakrab, har gal tovoni bilan raqibining ustiga
tushish barobarida "iya-ya!" deb baqirardi.
– Dadasi, g‘olib bo‘lishingizni bilardim, – deb
Qosimning xotini yugurib chiqib, yig‘lab
bo‘yniga osilardi. Qosim ham quvonchidan
yig‘lardi.
Shunda mahalla oqsoqoli o‘rnidan turardi.
Ust-boshini qoqardi-da, tomoq qirib olgach,
ko‘kka boqib, munojot qilardi:
– Yo tangrim! Nahotki, men yengildim?! Doim
yengilaveramanmi?.. Bevalik ham jonga
tegdi..."
Qo‘lyozmani ortiq o‘qiyolmay stol ustiga
tashladim. Qarshimda kursdoshim hamon
tirjayib turardi.
– Qalay, zo‘rmi? – dedi u. – "Zagolovka" ham,
syujet ham "kommercheskiy". "Oblojka"da
e’lon qilinsa "lyuboy" odam o‘qiydi, tiraj oshadi.
Otvechayu!
Biroz tanqid qilishga jur’at etdim:
– Badiiylik yetishmayapti, do‘stim.
– Qiziqmisan?! Bu davlat nashrlari uchun
yozilmagan-ku! Odamlar charchamasdan,
zerikmasdan, tez o‘qishlari uchun qisqa
gaplardan foydalanganman. Murakkab, uzun
gaplarning "vobshe" keragi yo‘q.
– Lekin...
– E, chap tomoning bilan turganmisan?! Nega
buncha injiqlanasan? Haqiqiy san’at asari
yozib kelsam, chop etasanmi? Yo‘q! Chunki
haqiqiy san’at asariga birinchi o‘rinda falsafa
qo‘shaman, keyin psixologiya. Innankeyin
tabiat tasviri va lirika. Qani, ayt-chi,
falsafiylashib ketgan, psixologiya berilgan
hikoyani bozorda kim o‘qiydi?! Men senga
aytsam, adabiyot nazariyalaringning o‘zi
noto‘g‘ri. Hikoya qisqa bo‘lishi kerak, qayta
ishlanishi kerak, bir necha oy tashlab qo‘yilib,
so‘ngra begona ko‘z bilan qarab chiqish lozim
deyiladi. Buyam yetishmaydigandek
qo‘lyozmani boshqalarga o‘qitib, fikrlarini olish
shart... Tuf-e! Bunaqada ijod qilib bo‘ladimi!
Masalan, men o‘zim yozgan hikoyani qayta
o‘qib chiqquncha yana bitta hikoya yozib
tashlayman. Eng ahmoqona tushuncha –
"qisqa yozishim shart" deb o‘ylash. Qisqa
yozsang, birinchidan, qalam haqi kam bo‘ladi,
ikkinchidan, hozirgi odamlar tushunmay
qoladi. Bilsang, o‘sha adabiyot nazariyasining
o‘zi qalin kitob. Nega qisqa yozmagan? Eng
qizig‘i, o‘sha adabiyotshunoslar to‘g‘ri
maslahat bersa, nega bizdagilar yuz yildayam
Nobel mukofoti olisholmadi? He, hammasi
noto‘g‘ri! Odam qamoqdayam asar yozaveradi.
Agar qisqalik zarur bo‘lganida, "Urush va
tinchlik" tanqidga uchrardi. Kinochilar bitta
hikoyadan ikki soatlik film ishlolmasdi. Hozirgi
zamonda qo‘lyozmangni o‘qiyman, maslahat
beraman, deb qaysi yozuvchining ko‘zi uchib
turibdi?! Bir necha oy tashlab qo‘yish haqida-ku
gap bo‘lishi mumkinmas. Pul masalasini katta
xolam hal qiladimi? Yevropada yozuvchilarning
asarlari siyohi qurimasdan qo‘lma-qo‘l bo‘lib
ketgan. Gapning qisqasi, do‘stim, san’at asarini
yozishga sharoit yo‘q. Kvartirada yuribman,
"dom" olishim kerak. Keyin mashina
deganday... Aytmoqchi, haligi masala. Menga
uy, mashina berib, ikki yil yuqori maosh to‘lab
boqadigan odam bormi?
– Yo‘q, – dedim ensam qotib.
– Demak, san’at asariyam yo‘q, – deya u qosh
qoqdi. – Bolalaring non deb tursa, hech kim
tushunmaydigan murakkab asar yozishga
qo‘ling boradimi? Hecham-da.
– Baribir bu yaxshi emas. Xo‘p, hikoya yoza
boshlabsan. Hech qurmasa bir marta tahrir
qilib chiq. Manavi jumlangga qara: "Chumchuq
juftakni rostlab qolardi". Uning yugurganini
hecham ko‘rmaganman.
Kursdoshim qo‘l silkidi.
– O‘zing to‘g‘irlavor-da, jo‘ra, nega tahririyatda
o‘tiribsan?! Yuz foiz tayyor asarning o‘zi yo‘q.
Muharrir, adabiy xodim, musahhih atalmish
jonivorlar matbuot o‘rmonida bejiz paydo
bo‘lmagan. Ularga ham ish qoldirish kerak
yozuvchi zoti.
Ancha vaqtdan beri ko‘rmagandim bu
ajabtovur kursdoshni. Darrov qopish odobdan
emas, degan xayolda zo‘rg‘a chidab o‘tirdim.
Hamma narsaning mavridi bor. Ertaga hech
vaqosi chop etilmagach, qo‘ng‘iroq qiladi.
O‘shanda yotig‘i bilan tushuntirarman.
Xayrlashar vaqtida ham tilimning uchidagi
gapni aytolmadim: "Iltimos, yozishni
tashlanglar! Tirikchilik uchun boshqa kasb
topinglar! Adabiyotni bulg‘ash gunoh-ku,
birodarlar!.."
Ammo-lekin chuchvarani xom sanagan
ekanman. Oradan ikki hafta o‘tar-o‘tmas, bir
shotiri hovliqib keldi.
– Oka, materiallarni bering, ustoz hikoyalarim
bekor turib qoldi deb "nervnichit" qilayapti.
O‘zingiz tushunasizu Toshkandagi to‘rt-beshta
okaxonning gaziti yozgi "mertviy" sezonda
tashavorgan. Tirajni ko‘tarmasak uyatli bo‘p
qolamiz.
Hikoyalarni qaytarib berdimu, yengil nafas
oldim. Xuddi kabinetimdagi shkafda bir to‘da
cho‘chqa bolasini qamab o‘tirgan kabi bezovta
edim-da, axir.
O‘sha kursdoshimga ishi tushadigan
tahririyatlar bormikan, deb qattiq hayratda
edim. Hali bu holvasi ekan. Hikoyalari uch-to‘rt
oy mobaynida biryo‘la olti-etti gazetada chop
etilgach, mayda gazetalar avval chiqqan eski
hikoyalarini yarim narxida sotib olib, paydar-
pay bosa boshladi.
Bir yildan keyin uni tanimay qoldim. Buqadek
semirib ketibdi.
– Gonorarlaringni hisoblab ko‘rdim, – dedim
yarim hazil ohangda. – Haftasiga bir yuz ellik
minglar ishlayapsan. Bu – oyiga yarim
milliondan oshadi, degani. Yetadimi?
– Shuyam gapmi? – kerildi u. – Ishlagan odam
xor bo‘lmaydi. Kunim faqat gonorarlarga
qolgani yo‘q. Moyfurushlikni qaytadan yo‘lga
qo‘ydim.
– Demak, bozordasan?
– Bozordaman. Yana bir qo‘shimcha daromad
manbaini topdim. Huzurimga mukofottalab
yoshlar, obro‘talab o‘qituvchilar, shuhrattalab
qalamkashlar ko‘p keladi. O‘zlarining nomidan
hikoya, she’r yozib, chop etishimni iltimos
qilishadi. Menda hikoya ham, she’r ham tiqilib
yotibdi. O‘ttiz-qirq mingdan naqd
pullayapman. Zo‘r yozib qo‘yganlarimni o‘z
nomimdan chiqaraman. To‘rt-besh yilda Nobel
mukofoti ham olsam kerak. Ma, o‘qi!
Sarlavhaga ko‘z tashlayman: "Bokira kelinning
g‘oyib bo‘lgan iffati yoxud buzuq qaynotaning
mudhish qilmishi!"
Qayd qilib yuboraman.
– Ie, mazang yo‘qmi? – deydi kursdoshim. –
Yemaysan-da, yemaysan! Ranging
oppoqligidan sezgandim...
Shunda kallamga ajoyib fikr keladi:
dorishunoslik sohasida qayt qildiruvchi yangi
dori kashf etildi. Uning "asar"larini
dorixonalarda sotish kerak!
