G`AROYIB SAYOHAT

Ustoz Said Ahmad aka Amerikadan kelgan kuni telefonda aytib bergan
xangoma
- Alyo, o`zingmisan, bolam Vaalaykum assalom, mullo bo’lgin! "Ziyoratlar qabul",
deysanmiq Murod hosil! Rahmat. Safar qandoq bo’lardi, zo’r bo’ldi! "qani bir
eshitaylik", deysanmiq Mayli, sazang o’lmasin. Ammo-lekin sen yaramasning bir
odating yomon. Mendan zo’r-zo’r hikoyalarni eshitib olasan-da, qo’shib-chatib
o’zingniki qilib yozasan. Bu safar shunaqa qilmasang, hammasini bir boshdan gapirib
beraman.
Aslida-ku, Amerika to’qrisida avval ham ancha-muncha narsa o’qiganman.
Yoshligimda Achchiq Maxsum degan yozuvchining (senlar uni Maksim Gorkiy
deysan) "Sariq iblis shahri", baqirib she`r o’qiydigan Mayakovskiyning "Nima
bizga Amerika", degan asarlarini varaqlaganman. Hatto o’zimizdan chiqqan Uzoqov
degan muxbir ham "Amerikasini ham ko’rdik", degan maqola yozgan edi. Shular
Amerikani ko’rganda, nega men bormasligim kerak? Shundoq qilib, biqiniga "Pan-
Amerikan" deb yozib qo’yilgan, gardani xo’kiznikiga o’xshab shishib ketgan "Boing"
samolyotiga o’tirdik.
Ishonsang-ishonmasang, ichi bamisoli metroning o’zi! Shifti shunaqangi balandki,
Sabonis degan naynov basketbolchi bemalol basketbol o’ynasa bo’laveradi!
Shunaqangi uzunki, u boshi bilan bu boshi ko’rinmaydi!
"Boing" osmonga ko’tarilishi bilan yonimga qoshlari ipdekkina, sochlari tilla
kokildek, oyoqlari uzun-uzun, tizzasidan ikki qarich balandda to’xtab qolgan etak
ostidan oppoqqina sonlari ko’rinib turgan xonimcha keldi. Og`izchasi angishvonadek.
Lablari xuddi gilos tishlab turganga o’xshaydi. Odamning dilini qitiqlaydigan
mayingina, sirligina tabassum hadya etdi.
-Gud moning, mister! - dedi.
Bir vaqtlar Stalin lagerlarida sargardon bo’lib yurganimda bir ingliz shpioni ham
bizning barakda yotardi. Shu bilan gaplashib, tilini binoyidek o’rganib olgandim.
O`sha esimga tushib, javob qildim:
-Hello! Okaginang aylansin, hello!
Xonimcha tilini bunchalik bilishimni kutmagan ekanmi, quvonib ketdi. Birpasda
ancha narsalarni gapirib tashladi. "Djus" deydimi-ey, "biir" deydimi-ey! Ayniqsa,
"chiken", "chiken" degan so’zni o’n martacha qaytardi-yov! Sal achchig`im chiqdi.
-Hay, menga qara, - dedim tushuntirib, - nega nuqul "chikka-pukka" deysan?
Nima, sen bilan oshi o’ynayapmanmi?
Xonimcha zipillab ketayotgan edi, yonimda o’tirgan bo’yinboq taqqan, bashang
kiyingan amerikalik yigitcha gapirib qoldi:
- Oshiq o’ynaymiz. deyotgani yo’q. Tovuq keltiraymi, deyapti. Hayratdan
yoqamni ushlab qopman. O`zbekchani suvdek biladigan bu ajnabiy qayoqdan paydo
bo’ldi?
-Menga seni Xudoning o’zi yetkazdi, bolam! -dedim sevinib. – o`zbek tilini
qayoqdan o’rgangansan?
- Men o’zbekman, Said Ahmad domla! - deydi.
Battar xayron bo’ldim. "Bo’lmasa nega bunaqa sap-sariqsan, nima balo, onang
zarchavaga boshqoronqi bo’lganmidi?" degim keldi-yu, xafa qilib qo’yishdan
qo’rqdim.
-Mabodo Nosir Fozilovga qarindoshliging yo’qmi, oltindek yaltirab turibsan, -
desam kuladi.
- Men Xayitvoy sariqning nevarasi bo’laman, - deydi.
- Ie, Taxtapullik Xayitvoy sariqning nevarasimisan? - dedim. - Buvang raqmatli
ko’p yaxshi odam edi. Sal tajangligini aytmasa, ja oriyatli edi. Bir gal bedanasi Isroil
kalning bedanasidan yengilib qochganda, jonivorning kallasini shartta uzib
tashlaganini ko’rganman.
Oting nima bolam, Amerikaga nega ketyapsan?
-Otim Xayitboev Said. Kaliforniya universitetida magistraturada o’qiyman, -
deydi.
-Bundan chiqdi, adash ekanmiz! - dedim yelkasiga qoqib.
-Sizning hamma kitoblaringizni o’qiganman, domla, - dedi adashim.
Shu payt yana o’sha xonimcha kelib qoldi. Tag`in shirin tabassum bilan "chikin",
deydi.
- Baraka topgur, - dedim ensam qotib, - "chiken-piken"ingni boshimga
uramanmi? Dunyoda tovuqdan ahmoq parranda bo’lmaydi, odam nuqul tovuq yesa,
aqli suyulib, tovuqmiya bo’lib qoladi! Menga qora qo’chqorning dumbasi solingan,
Cho’nqaraning guruchidan damlangan bir luqmagina palov bersang, kifoya. Ustiga
Uchqo’rg`onning ot qoqilsa yiqiladigan behisidan yarim pallaginasini bostirib kelsang
ham teshib chiqmaydi. Ertalabdan beri qorinlar piyozning po’stiga aylanib ketdi-ku!
Adashim gapimni tarjima qildi. Xonimcha tabassum bilan eshitdi. Xayolimga
g`alati o’y keldi. Menimcha, bu onasining qornidan tug`ilgandayam "inga-inga" deb
yiglagan emas, iljaygan bo’lishi kerak.
-No problem! - dedi bosh irg`ab. Keyin yana ancha gaplar aytdi.
-Problema yo’q, - dedi Saidboy tarjima qilib. - Janob xoxlasalar Nyu-Yorkdagi
"Buxoro" restoraniga kirib, "xalta palov" yeyishlari mumkin. Biz chiken, bifshteks,
yangi so’yilgan cho’chqa go’shtidan pishirilgan xot-dog bilan siylashga tayyormiz.
Afsuski, janob aytgan piyozning po’sti bizda yo’q...
Insof bilan aytganda, bifshteksi mazaligina ekan.
O`zing bilasan, ovqatdan keyin sigaret moydek ketadi! Ayniqsa, o’zimizning
"Xon!" quzur qilib ikki-uch tortganimni bilaman, tepamda yana xonimcha paydo
bo’ldi.
Bijir-bijir qilib allanimalarni gapirdi. Nuqul "fifti dollar", deydi. Tilmochga qarab,
nima gap, desam, "ellik dollar ekan", deydi.
Buning odamshinavandaligiga qarang! Izzatimni joyiga qo’yib, menga ellik dollar
bermoqchi! O`zbekistondek mo’'tabar yurtdan borayotgan aziz mehmonligimni
bilibdi-da!
-Meni sen siylasang, seni payg`ambarlar siylasin, - dedim duo qilib. - Menga
sening puling jayam kerakmas. Amerikaga safarimning borish-kelish pattasini
hukumatning o’zi obergan. Xatto "Sherotan" gastinisasining haqini ham oldindan
to’lab qo’ygan. Xudoga shukr, hurmatim bor. Endii-i-i judayam ko’ngling
bo’lmayotgan bo’lsa, "ellik dollar, oltmish dollar", deb maydalashib o’tirmagin-da... -
Shunday deb, buyog`ini tarjimonimdan aniqlashtirib oldim: - "Ming”ni nima deydi
bular?
-"Tauzen", - dedi Saidboy hozirjavoblik bilan.
-Bira yo’la tauzen dollar berib qo’yaqol, - dedim xonimchaga. - Nevaralarga
padarka-madarka oborarman.
Xonim gapimning tarjimasini eshitdiyu, negadir ko’zi g`ilay bo’lib ketdi. Bittasi
menga qaraydi, ikkinchisi adashimga! Haliyam kulib turibdiyu, yig`layotganga
o’xshaydi.
-Ellik dollarni u emas, siz berishingiz kerak ekan! - dedi Saidboy. Hayron bo’ldim.
- Nega berarkanman?
- "Pan-Amerikan" kompaniyasining samolyotida chekish mumkin emas, ellik
dollar jarima to’lasinlar, deyapti.
Rosmana jaqlim chiqdi.
- Birinchidan, men umrim bino bo’lib jarima to’lagan emasman. Mening
mashinamni ko’rsa, GAI teskari qarab turadi. Biladiki, narushenie qilsam, bir tiyin
ham bermayman. Ikkinchidan, men o’zimizning "Xon"ni chekdim. Amerikaniki emas.
Uchinchidan, shu odating bor ekan, nega oldindan aytib qo’ymading? Shuning uchun
men senga emas, sen menga jarima to’la! "Besh yuz" ni nima deydi?
- "Fayf xandrit", - dedi tarjimonim.
- Fayf xandrit dollar, - dedim beshta barmog`imni ko’rsatib. - Bo’lmasa, kattangni
chaqir!
Zum o’tmay forma kiygan uchuvchi paydo bo’ldi -Shunaqangi po’rim, shunaqangi
"akkuratniy"ki, Umarali Normatovga o’xshab ketadi. Hozir odob bilan jigarni ezadi,
deb tursam, chest berdi. "Mister" deb gap boshladiyu, birdan chehrasi yorishdi.
- Said Ahmad aka, o’zingizmisiz? - deb quchoqlab oldi.
Razm solib qarasam, tanish ko’rinadi.
- Menga qara, chuvalachilik Mirvaqqos qatiqchining o’g`limisan? - desam,
"qayoqdan bildingiz, "dadam sizni ko’p gapirardilar, bir maktabda o’qigan ekansizlar",
- deydi.
Birpasda apoq-chapoq bo’p ketdik.
Shu samolyotda ikkinchi uchuvchi ekan. "O`zbekiston havo yo’llari"
kompaniyasining vakili, obro’si ja baland ekan. Inglizchani "mixlab tashlarkan!"
- Bu ser kimligini bilasanmi? – dedi xonimchaga. - Mister Said Ahmad
o’zbekning Mark Tveni bo’ladi. Tushundingmi?
Xonimcha shunaqangi xijolat bo’ldi, shunaqa xijolat bo’ldi! Nuqul "Aym sorri
mister Axmed, aym sorri, pliz!" deydi. (Uzr so’rayapti chog`i.)
- Mayli, gunohingdan kechdim, okang aylansin! -dedim rahmim kelib.
- Menga priz bermasang ham xafa bo’lmayman. Faqat N'yu-Yorkka qo’nganimizda
tauzent dollar berish esingdan chiqmasin!
Uchuvchi shu samolyotga minishimdan bexabar qolganini, bo’lmasa
"do’ppidekkina" osh damlab qo’ygan bo’lishini aytdi. Nega bunaqa olis safarga
otlanganimni so’radi. "Kelinlar qo’zg`oloni" Amerikada sahnalashtirilgani, aka buxor
yahudiy qadrdonlarim asar premyerasini ko’rmasam, xafa bo’lishini aytib, o’n bir
marta telegramma yuborganini, shu bahona ko’rmagan joylarni kirib, oyog`imiing
chigilini yozish uchun safarga chiqqanimni aytdim. Farmonbibi rolini o’ynagan
aktrisaga bir jo’ra juhud atlas olib ketayotganimni ham eslatib qo’ydim. Uchuvchi
menga qilingan boyagi noxush muomalani "dazmollagisi" keldimi, taklif qilib qoldi.
- Samolyotning yuqori qavatida basseyn bor. Yuring, mazza qilib cho’milib olasiz.
Hali manzilga yetishimizga sakkiz soat bor, Atlantika ustidan o’tayotganda o’zimiz
ham zerikib ketamiz, - dedi.
Xushlamayroq turganim uchun bahona qildim.
- qo’yaqol, ukam, o’ng oyog`im zirqillab og`rib turibdi.
- Yuravering, basseynning suvi issiq, - deb qo’ltig`imdan oldi, tarjimon Saidboy
ham ergashdi. Lift g`uvillab tepaga olib chiqdi.
Kichikroq tennis maydonchasidek keladigan qovuzda ko’m-ko’k suv mavjlanib
turibdi. Basseyn o’rtasida ikkita suv parisi suzib yuribdi.
Koshinlangan qirg`oqda tag`in ikkitasi o’tiribdi. Ikkitasining sochi malla,
ikkitasiniki qop-qora. Rostini aytsam, umrim bino bo’lib bunaqangi paripaykarlarni
birinchi ko’rishim!
Mening o’rnimda Chingiz Ahmarov bo’lsa, bir zumda "Amerika madonnasi"
degan portret chizib tashlagan bo’lardi. Mikelanjelo tirilib kelsa, shularning haykalini
yasardi. Oq marmardan! Shunaqangi mukammal, shunaqangi "figurniy"ki, Umar
Hayyomning chikkabel ko’zasi bularning oldida xumdek gap! Yo’q, bular odam bolasi
emas, haqiqiy suv parisi! hushyor bo’lmasang, afsun qilib, suv tagiga tortib ketadi!
Ana, bittasi "kelaver" deb imo qilayapti. Kaftimni peshanamga soyabon qilib tikilib
qarasam, dumi yo’q! (Suv parisida dum bo’lardi, shekilli.) Endi imlaysanmi, noinsof!
Aqalli o’n-o’n besh yil avval qayoqda eding?! Basseyn tugul dengizning tubiga ham
birgalashib tushib ketaverardim!
- Yechinadigan xona uyoqda, dushxona buyoqda. Endi, oqsoqol, xizmatchilik,
bizga ruxsat, - dedi uchuvchi.
- Hademay Bermud uchburchagi ustidan o’tamiz. Shturvalni o’zim ushlab
turmasam, anavi amerikalik hamkasblarim qiynalib qolishi mumkin. Nima, siz bilan
menga o’xshab har kuni qazi-qarta yeb yuribdimiki, bilagi baquvvat bo’lsa!
Tarjimonning ikki ko’zi parilarda. Charviga tikilgan mushuknikiga o’xshab yiltirab
turibdi. Taqin menga aql o’rgatadi.
- Oqsoqol, odatda, basseynga tushishdan oldin dushxonaga kirib, shampunga
obdon cho’milish kerak, bo’lmasa yuz dollar jarima soladi, - deydi. Jinday rashkim
keldi.
- Men bekordan-bekorga cho’miladigan anoyilardan emasman, - dedim zarda
bilan.
Shunaqa desam, nima deydi, deign? "o`zingiz ham yaqin besh-olti yildan beri
cho’milishga ehtiyoj sezmagan ko’rinasiz", deydi. Buvasi ham shunaqa, to’ng odam
edi. Ke, shu yosh bola bilan teng kelamanmi, deb lift tomon yurgan edim, ketimdan
ergashdi.
Joyimizga kelib o’tirishimiz bilan sertabassum xonimcha tag`in tepamizga keldi,
- Kofe? Ti? - dedi qildek qoshini uchirib.
- Janob kofe ichadilarmi, choymi, deb so’rayapti, - dedi tarjimonim.
Bilasan, umrimda ko’k choy ichmaganman. Ko’k choy ichsam, obro’yim tushib,
davleniyam pasayib ketadi. Shunaqa-ku, boya jarima to’laysan, deb tinkamni quritgani
uchun men ham g`ashiga tekkim keldi.
- Menga kofe-mofe sapsem kerakmas. Menga 95 ko’k choydan bir choynakkina
obkel. Shri-Lankaning choyidan bo’lsin. Choynakka tushishi bilan shapaloqdek
yoyilib ketadiganidan bo’lsin, o-key? – dedim qo’limni paxsa qilib. Xonimcha
tamanno bilan nari ketdi. Bularning choy zavodi bormi, nima balo! Patnisda yetti xil
ko’k choy olib kelsa, deng! Kahrabodek achchiq qilib damlangan choydan ikki
xo’plam ichganimni bilaman, shilq etib pinakka ketibman. Aytmovdimmi, ko’k choy
davleniyamni tushirib yuboradi, deb! Sovug`im oshib ketgan-da!
Bir mahal: "Ko’zingizni oching, oqsoqol, buyog`i yaqin qoldi", degan ovozdan
uyg`ondim. Tepamda chuvalachilik uchuvchi turibdi.
- Nyu-Yorkka yetib keldik, samolyotni ataylab pastlatib uchiraymi, tepadan turib
shaharni bir tomosha qilasizmi? - deydi.
Xayolimga "ariginalniy" fikr keldi.
- Menga qara, ukam, - dedim. - Rostdanam menga xizmat qilging kelayotgan
bo’lsa, bir ish qilasan.
Samolyotingni "Ozodlik qaykali" atrofida ikki marta aylantirib o’tasan. Shu
xotinni yaqindan ko’rishni ko’pdan beri orzu qilib yurardim.
- No problem, oqsoqol! - Uchuvchi shunday deb chest berdi-da, kabina tomon
yugurib ketdi.
Zum o’tmay uzoqdan haykal ko’rindi. Boshida chambarak. Qo’lida mash'ala.
Samolyot shunaqangi yaqin bordiki, qanoti haykalning qo’liga tegib ketay dedi.
Shunda g`alati ish bo’ldi. Boyagi xotin o’ng qo’lidagi mash'alani olib, chap qo’ltiqiga
qistirdi. Keyin o’ng qo’lini Kapitoliy qubbasidek bo’liqqina chap ko’ksi ustiga qo’yib,
ta'zim bajo qildi.
- Assalomu alaykum, qadrli Said Ahmad aka! Bizning yurtimizga xush kelibsiz! -
dedi tantanavor ohangda. - Sizning kelishingizni intizorlik bilan kutayotgan edim.
"Kelinlar qo’zg`oloni" komediyasi "Tiklanish" teatrida namoyish qilinadi!" degan
reklamani boshim atrofidan ikki yuz marta aylantirdim! - Shunday dedi-da, egilibegilib
tag`in uch marta ta'zim qildi. O`ziyam chimildiqdan yangi chiqib, qaynotasiga
salom qilayotgan kelinchakka o’xshab ketdi.
- Vaaleykum assalom, qizim! - Shundoq dedim-da, samolyot derazasidan boshimni
chiqarib, peshanasidan o’pib oldim. (Peshanasi muzdekkina ekaniga parvo ham
qilmadim.) - Umringdan baraka top! Baxtli-saodatli bo’l! - dedim. "qo’shganing bilan
qo’sha qarigin", - degim keldiyu, bu atrofda boshqa haykal yo’qligi esimga tushib,
uyoqini aytmay qo’yaqoldim. Shu payt kerosin oxirlab qoldimi, samolyot pastlay
boshladi...
...Ie, shoshmay tur, bolam, bog` eshigi ochildi, shekilli. Ana, oq "Neksiya" kirib
kelyapti. Kim bo’ldi bu? Mashinaning chap eshigidan GAIning tayoqiga o’xshagan
burun chiqib turibdi. Ie, Anvar Obidjon-ku! Ja yaxshi ko’raman-da, shu bolamni!
Oltiariqning "badring"idan bir qopgina oboraman, degandi. Shuni olib kelayapti
chog`i... qolganini keyin eshitarsan. Badringni vaqtida marinovka qilib qo’ymasak,
so’lib qoladi...
Muallif izohi. Hikoyani ustoz qanday aytgan bo’lsa, shundayligicha qog`ozga
tushirdim. Senkyu veri-mach! Gud bay!

O`tkir Hoshimov “So`qqabosh bevagina” kitobidan olindi
